DietiEstates25 è una piattaforma per la gestione di servizi immobiliari. Il sistema permette a più agenzie di pubblicare inserzioni immobiliari. Gli utenti possono quindi visualizzare le inserzioni, prenotare visite e fare offerte per acquistare/affittare un immobile. Il sistema deve consistere in un’applicazione (mobile, desktop o web-based) performante e affidabile, attraverso cui gli utenti possono fruire delle funzionalità in modo intuitivo, rapido e piacevole.

Le principali funzionalità offerte da DietiEstates25 sono indicate di seguito:

1.Ogni installazione di DietiEstates25 include un’utenza di amministrazione per il gestore dell’agenzia immobiliare, che viene creata con credenziali predefinite. Dopo aver effettuato l’accesso, è possibile modificare la password di amministrazione. L’amministratore può creare altri account di supporto all’amministrazione. I gestori di agenzie immobiliari possono a loro volta creare account per gli agenti immobiliari. Un utente interessato ai servizi immobiliari può registrarsi con un’e-mail e una password. È apprezzata la possibilità di effettuare la registrazione/login tramite credenziali di terze parti (e.g.: accedi con account Google, Facebook o GitHub). Gli utenti possono effettuare il login e accedere all’applicativo. Le credenziali devono essere salvate in modo sicuro.

2.Gli agenti immobiliari possono caricare nuovi immobili con una serie di dettagli: foto, descrizione, prezzo, dimensioni, indirizzo, numero di stanze, piano, presenza di ascensore, classe energetica, ulteriori servizi presenti (portineria, climatizzazione, …), ecc. Gli immobili devono essere categorizzati in "vendita", "affitto". Forse in futuro sarà introdotto il supporto per affitti brevi e "case vacanze" (ma questa funzionalità al momento non è prevista). Ogni immobile inoltre è associato alla posizione geografica esatta, individuata interagendo con una mappa interattiva (tipo Google Maps).

3.Gli utenti possono eseguire una ricerca avanzata di immobili con parametri multipli: tipologia di inserzione, prezzo minimo e massimo, numero di stanze, classe energetica, posizione, ecc. In particolare, deve essere possibile effettuare filtraggi per posizione geografica almeno al livello di comune o città. È apprezzata – ma non obbligatoria – la possibilità di effettuare ricerche di immobili che si trovano in un raggio arbitrario da un certo punto specificato dall’utente e selezionato su una mappa interattiva. La ricerca deve essere efficiente e performante. Gli immobili individuati nelle ricerche vengono visualizzati su una mappa interattiva (tipo Google Maps).

4.Gli utenti devono poter modificare i loro dati personali: nome, cognome, e-mail, password. Gli agenti immobiliari devono avere un profilo più dettagliato, con informazioni professionali (e.g.: una breve biografia) e magari una valutazione lasciata dai clienti. È gradita la possibilità di aggiungere anche delle foto per gli agenti immobiliari, per rendere i profili più “umani”.

5.I clienti devono poter prenotare una visita (nelle successive due settimane) per un immobile direttamente dal sistema. Gli agenti immobiliari ricevono notifiche (e-mail o interne al sistema, o possibilmente entrambe) quando una visita è prenotata per uno dei loro immobili. Le visite possono essere confermate o rifiutate dagli agenti. Se un appuntamento viene rifiutato, il cliente deve poter selezionare un altro orario. Sarebbe apprezzata la possibilità di integrare un calendario per gestire visivamente gli appuntamenti di un agente immobiliare.

6.Quando prenotano una visita, gli utenti visualizzano anche le previsioni meteo per i diversi giorni in cui è possibile prenotare, in modo da poter pianificare meglio la visita secondo le proprie preferenze e necessità. Le previsioni meteo vanno ottenute tramite API di servizi esterni come Open Meteo.

7.Il sistema deve tenere traccia delle ricerche effettuate da un utente in precedenza, in modo tale che un utente possa facilmente ri-eseguire interrogazioni già eseguite in passato per vedere se sono presenti nuove inserzioni che soddisfano le caratteristiche richieste.

8.Il sistema deve inviare notifiche agli utenti per vari eventi: nuove proprietà in linea con le loro ricerche precedenti, conferma o rifiuto delle visite, messaggi promozionali. Gli utenti devono poter attivare/disattivare singole categorie di notifiche.
